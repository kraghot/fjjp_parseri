{
    "Autor": "Hina",
    "Naslov": "Češki predsjednik Zeman optužio izbjeglice da koriste djecu kao \"živi štit\"",
    "Datum": "2015-10-25 15:59:00",
    "Sadrzaj": "ČEŠKI predsjednik Miloš Zeman optužio je u nedjelju ekonomske migrante da koriste djecu kao \"živi štit\", prenosi AFP i podsjeća da je Europa zapljusnuta valom migranata bez presedana od Drugog svjetskog rata.\n\r\nIzbjegla djeca, tvrdi Zeman, \"služe kao živi štit ljudima s iPhoneima, ekonomskim migrantima\", kazao je češki predsjednik u razgovoru za internetski tabloid Blesk.\n\r\n \"Oni koji se skrivaju iza djece ne zaslužuju naše suosjećanje. Vode djecu u malim čamcima znajući da postoji opasnost od utapanja\", kazao je Zeman, prvi predsjednik države u povijesti samostalne Češke izabran izravnim glasovanjem birača, na vlasti od 2013.\n\r\nZeman je već imao niz izjava na račun migranata pa je tako, između ostalog, kazao da \"ih nitko ovdje nije pozvao\" i da će migranti \"umjesto čeških zakona poštivati šarijatske zakone\". Također je kazao da nas veo koje žene nose \"lišava ljepote žena jer su pokrivene od glave do pete\", ali da je \"za neke žene veo naravno prednost, no one nisu u većini\".\n\r\nU četvrtak je dužnosnik UN-a za ljudska prava Zeid Ra'ad Al Hussein izjave češkog predsjednika ocijenio \"islamofobnim\". Zeman nije ostao dužan već mu je poručio da vodi \"kampanju protiv Češke Republike\". Hussein je također kritizirao i uvjete u prihvatnim logorima za migrante, a Zeman ga je danas pozvao da ih sam obiđe."
}